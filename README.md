# Αρχαία ελληνική μετρική 
## "Η αναβίωση της αρχαίας ελληνικής μουσικής μέσα από τη μελέτη των μετρικών συστημάτων"

# Περιεχόμενα
## Περίληψη	
## Εισαγωγή	
### Ρυθμός	
### Προσωδία
### Μέτρο – Στίχος
### Δακτυλικό εξάμετρο
### Ιαμβικό τρίμετρο	
### Καταληκτικό τροχαϊκό τετράμετρο	
### Καταληκτικό αναπαιστικό τετράμετρο	
### Μουσικά όργανα	
## Μεθοδολογία	
## Αποτελέσματα
## Συζήτηση	
## Βιβλιογραφία


## Περίληψη
Στην παρούσα μελέτη πραγματοποιείται μια ανάλυση της αρχαίας ελληνικής μετρικής και των μέσων της, σύμφωνα με τα οποία μπορεί να γίνει εφικτή η αναβίωση της αρχαίας ελληνικής μουσικής. Αρχικά, γίνεται αναφορά στην ποίηση και τα χαρακτηριστικά της, το είδος της σημειογραφίας και τα μουσικά όργανα. Στη συνέχεια, με αφορμή τη μελέτη που πραγματοποίησε ο  καθηγητής κλασικής φιλολογίας του Πανεπιστημίου της Οξφόρδης, Armand D’ Angour, διερευνάται η μέθοδος την οποία καλείται να ακολουθήσει κάποιος για να ανοικοδομήσει την αρχαία ελληνική μουσική, το κατά πόσο μπορεί να αντιστοιχεί στη μουσική που παρήγαγαν οι αρχαίοι αλλά και τη σχέση της με την ευρωπαϊκή μουσική.

## Εισαγωγή 
Η ποίηση αποτελεί το αρχαιότερο λογοτεχνικό είδος. Η τέχνη του πεζού λόγου, όπως επίσης και η απομνημόνευσή του από τον άνθρωπο, ήταν αδύνατο ν’ αναπτυχθεί πριν ανακαλυφθεί η γραφή. Τα ποιήματα όμως (ως επιφωνηματικές επικλήσεις, ύμνοι στους θεούς, θρήνοι) δημιουργήθηκαν πολύ νωρίς από τον πρωτόγονο άνθρωπο και συνδυάστηκαν με μουσική και χορό. Η ποίηση λοιπόν, μια από τις δύο βασικές κατηγορίες του έμμετρου λόγου, έναντι του πεζού και του διαλόγου και κατ' επέκταση της Λογοτεχνίας, ήταν ανέκαθεν δύσκολο να οριστεί και γι' αυτό έχουν δοθεί διάφοροι ορισμοί ανά τους αιώνες. Ο Αριστοτέλης στην *Ποιητική* του, αναφερόμενος στις τέχνες που μιμούνται με τη βοήθεια του στίχου, του τραγουδιού και του χορού, υπογραμμίζει πως η τέχνη της ποίησης διακρίνεται από τη ζωγραφική βάσει του μέτρου της (λόγος, μελωδία, ρυθμός) κι από την έμμετρη ιστορία ή φιλοσοφία, χάρη στο αντικείμενο που μιμείται (Beardsley 1989: 47-48). Σύμφωνα με τον Αργεντινό συγγραφέα Jorge Luis Borges: 
> Ποίηση είναι η έκφραση του ωραίου, διαμέσου λέξεων περίτεχνα υφασμένων μεταξύ τους (Μπόρχες 2006: 184) 

και με τον Paul Valéry είναι μια ξεχωριστή γλώσσα, μια «γλώσσα μέσα στη γλώσσα» που μπορεί να γίνει κατανοητή στο πλαίσιο του συγκεκριμένου ποιήματος, κατόπιν πολλαπλών αναγνώσεων, ώστε να επιτευχθεί η πλήρης ποιητική εμπειρία (Valéry 1957: 611). Ως μια δημιουργική λοιπόν πράξη, με κύριο υλικό της τη γλώσσα, η ποίηση χρησιμοποιεί συγκεκριμένες μορφές και συμβάσεις για να επεκτείνει την κυριολεκτική σημασία των λέξεων ή για να προκαλέσει αντιδράσεις στις αισθήσεις και τα συναισθήματα. 
Στην αρχαία Ελλάδα το μεγαλύτερο μέρος της ποίησης από το 750 π.Χ. έως το 350 π.Χ., συντέθηκε κι ερμηνευόταν για μελοποιημένα κομμάτια, τα οποία μερικές φορές συνοδευόταν από χορό. Στην *Ποιητική* του Αριστοτέλη περιγράφονται τρία ποιητικά είδη, το επικό, το κωμικό και το τραγικό, ενώ μεταγενέστεροι διανοητές διέκριναν την ποίηση σε επική, λυρική και δραματική, με την κωμωδία και την τραγωδία να αποτελούν υποείδη της δραματικής ποίησης. Τα πρώτα έντεχνα γραπτά μνημεία της αρχαίας ελληνικής λογοτεχνίας είναι τα έπη του Ομήρου, η σύνθεση των οποίων τοποθετείται στον 8ο αιώνα κι αποτελούν το αποκορύφωμα μιας προφορικής επικής παράδοσης που δεν σώζεται σήμερα. Άλλοι μεγάλοι ποιητές είναι οι αρχαίοι Έλληνες τραγικοί Αισχύλος, Σοφοκλής κι Ευριπίδης, οι κωμικοί Αριστοφάνης και Μένανδρος κι οι λυρικοί Πίνδαρος, Σαπφώ κι Αλκαίος. Τα χαρακτηριστικά της λυρικής ποίησης είναι το μικρό της μέγεθος, ο ήχος, το μέτρο κι ο ρυθμός, η σχέση της με τη γλώσσα και την υποκειμενικότητα (Βελουδής 1994: 115-124). 
Χιλιάδες λέξεις για τη θεωρία της μελωδίας και της αρμονίας σώζονται στα γραπτά αρχαίων συγγραφέων, όπως του Πλάτωνα, του Αριστοτέλη, του Πτολεμαίου, του Αριστόξενου και του Αριστείδου Κοϊντιλιανού κι αποσπασματικά σε κάποιες παρτιτούρες αρχαίας μουσικής σημειογραφίας που ανακαλύφθηκαν για πρώτη φορά στη Φλωρεντία στα τέλη του 16ου αιώνα. Αλλά αυτά τα ευρήματα δεν μπόρεσαν στην πράξη να αποδώσουν μουσικά την πραγματική αίσθηση και τον πλούτο της αρμονίας και της μελωδίας. Περισσότερα γραπτά με αρχαία σημειογραφία πάνω σε πάπυρο ή πέτρα, έχουν αρχίσει να έρχονται σταδιακά στο φως από το 1581 και τώρα υπάρχουν περίπου 60 αποσπάσματα. 
Οι μελετητές Martin West και Egert Pöhlmann (Pöhlmann and West 2001: 7-21) διευκολύνουν την κατανόηση των μουσικών ακουσμάτων μέσω των βιβλίων τους. Με σταθερό σημείο αναφοράς τη μαρτυρία των σωζόμενων αποσπασμάτων, ο Martin West αναπτύσσει την επιχειρηματολογία του σε σχέση με τα θέματα του ρυθμού, των κλιμάκων και των τρόπων μελοποιίας και μορφολογίας, της θεωρίας της μουσικής και της οργανολογίας. Η ενασχόλησή του με την αρχαία ελληνική μετρική συνδυάστηκε με τις παράλληλες μελέτες του στην αρχαία ελληνική γλώσσα και λογοτεχνία και τον ρόλο των μεγάλων Ανατολικών πολιτισμών (Βαβυλωνίων, Ασσυρίων, Χετταίων κ.ά.) σε όλα τα επίπεδα της αρχαιοελληνικής πνευματικής και καλλιτεχνικής δημιουργίας. Ο μικρός αριθμός εγγράφων καταδεικνύει το γεγονός της ύπαρξης μιας φωνητικής σημειογραφίας, που επινοήθηκε γύρω στο 450 π.Χ. κι αποτελείται από γράμματα της αλφαβήτου και σημεία που τοποθετούνται πάνω από τα φωνήεντα των ελληνικών λέξεων. 
Tο βασικό θεώρημα του Ferdinand de Saussure (Saussure 1979: 99-101), ιδρυτή της δομικής γλωσσολογίας, βασίζεται στο ότι το σημαίνον («λέξη») χαρακτηρίζεται από τη φωνητική διαφορά του από τα άλλα σημαίνοντα. Η «λέξη», όμως στη μετρική έχει διαφορετικό νόημα από το σύνηθες γραμματικό της περιεχόμενο. Μετρική λέξη είναι ολόκληρη η ομάδα λέξεων που σχηματίζεται από ένα σημαντικό μέρος του λόγου (π.χ. ουσιαστικό, ρήμα) μαζί με τις προκλιτικές λέξεις (π.χ. άρθρα, προθέσεις, αντωνυμίες) οι οποίες πηγαίνουν μαζί με αυτό. Συνοψίζοντας, ο καθηγητής Armand D’ Angour αναφέρει πως αυτό που ονομάζουμε «ελληνική ποίηση» είναι κυρίως λέξεις που σχεδιάστηκαν να τραγουδηθούν (Phillips and D'Angour 2018: 48).

### Ρυθμός
Η ροή του λόγου, η ομιλία, έχει κάποιο ρυθμό (Φιλιππίδης 1993: 148), γι’ αυτό κι αποτελεί ιδιαίτερο γνώρισμα του ποιητικού λόγου. Παράγεται από το ρήμα ρέω κι η λέξη ρυθμός (ρυσμός) πρωτοεμφανίζεται στον ποιητή Αρχίλοχο (7ος π.Χ. αιώνας): "γίνωσκε δ΄ οἷος ῥυσμὸς ἀνθρώπους ἔχει" (μάθε ότι ένας ρυθμός κυβερνά τους ανθρώπους). Απέκτησε μουσική σημασία από τον 4ο π.Χ. αιώνα και μετά με αναφορές στην έννοιά του από αρκετούς αρχαίους θεωρητικούς. Ο Αριστείδης Κοϊντιλιανός δίνει τον ακόλουθο ορισμό: "ρυθμός τοίνυν εστί σύστημα εκ χρόνων κατά τινα τάξιν συγκειμένων" (ρυθμός είναι ένα σύστημα χρόνων που τοποθετούνται με κάποια τάξη) (Pindarus 1821: 7). Στους *Νόμους* του, ο Πλάτων ορίζει τον ρυθμό με τις λέξεις «ἡ τῆς κινήσεως τάξις» (Νόμοι Β', 665Α) και στα *Προβλήματα*, ένα αρχαίο κείμενο του Αριστοτέλη, αναφέρεται με τον ίδιο τρόπο «πᾶς ῥυθμὸς ὡρισμένῃ μετρεῖται κινήσει» (Προβλήματα 5.16, 832β2). Είναι λοιπόν φανερό ότι για να γεννηθεί το αίσθημα του ρυθμού είναι ανάγκη η κίνηση να μην είναι συνεχής κι αδιάκοπη, αλλά να διασπάται σε πολλές μικρότερες ενότητες που η μια να διαδέχεται την άλλη με μια ορισμένη τάξη. Εντός της έννοιας του ρυθμού υπεισέρχεται και η έννοια του χρόνου: για να γεννηθεί το αίσθημα του ρυθμού δεν είναι αρκετό η κίνηση να εκτελείται κάθε φορά με τον ίδιο τρόπο, όπως την προηγουμένη ή τις προηγούμενες φορές, σε κάθε της επανάληψη πρέπει επιπλέον να διαρκεί όσο και την προηγούμενη ή τις προηγούμενες φορές. Αυτό δίδασκε κι ο Αριστόξενος ο Ταραντινός, μαθητής του Αριστοτέλη κι ένας από τους γνωστότερους θεωρητικούς της μουσικής στην αρχαιότητα, ο οποίος υποστήριζε ότι ο ρυθμός γεννιέται «ὅταν ἡ τῶν χρόνων διαίρεσις τάξιν τινὰ λάβῃ ἀφωρισμένην» (Gibson 2014: 89).
Η αρχαία ελληνική ποίηση βάσιζε τον ρυθμό της στην κανονική εναλλαγή μακρών και βραχειών συλλαβών. Η με ορισμένη δηλαδή τάξιν εναλλαγή συλλαβών με μεγαλύτερη και συλλαβών με μικρότερη διάρκεια στην προφορά τους, ήταν που γεννούσε το αίσθημα του ρυθμού. Ο ρυθμός λοιπόν, είναι αποτέλεσμα της αίσθησης ίσης χρονικής απόστασης ανάμεσα σε φωνολογικά στοιχεία.
Αυτό είναι και το περιεχόμενο της επιστήμης που ονομάζεται «αρχαία ελληνική μετρική». Ο καθορισμός των μακρών και βραχειών συλλαβών και η διαπίστωση του τρόπου με τον οποίο εναλλάσσονται οι μακρές και βραχείες συλλαβές στον αρχαίο ελληνικό στίχο με αποτέλεσμα τη δημιουργία ρυθμού. 
Παρά το ότι λοιπόν ο χαρακτήρας της μουσικής της Αρχαίας Ελλάδας ήταν κυρίως φωνητικός, θα διατηρηθούν στους μεταγενέστερους ευρωπαϊκούς πολιτισμούς τα όργανά της και η θεωρητική ορολογία της.

### Προσωδία
Ο τόνος της αρχαίας ελληνικής ήταν μελωδικός (προσωδιακός) κι όχι δυναμικός (Allen 1987: 139). Σχετιζόταν δηλαδή, µε το ύψος της φωνής κι όχι με την έντασή της. Σύμφωνα με τον Ηρωδιανό στο έργο του *Περὶ Καθολικῆς Προσωδίας*: "Προσωδία ἐστὶ ποιά τάσις ἐγγραμμάτου φωνῆς ὑγιοῦς" (Herodianus 1867: 5). Τα φωνολογικά φαινόμενα τα οποία καλύπτονται από την προσωδία είναι ο ρυθμός, ο τονισμός κι ο επιτονισμός. Ο όρος προσωδία λοιπόν, αναφέρεται στη βάσει κανόνων εναλλαγή μακρών και βραχειών συλλαβών, σε αντίθεση με τη βυζαντινή και σύγχρονη ποίηση, που είναι τονικές, έχουν δηλαδή έναν δυναμικό κατά την εκπνοή μετρικό τόνο (ictus)(Καζάζης 1998: 1). Στους κλασικούς χρόνους και συγκεκριμένα από την εποχή του Πλάτωνα, χρησιμοποιούνται για τον τόνο οι όροι οξύς και βαρύς που αναφέρονται τόσο στο ύψος όσο και στην ένταση. Στην αρχαία ελληνική γλώσσα οι κανόνες που αναφέρονται στη θέση του τόνου αφορούν κυρίως τα φωνήεντα, δηλαδή τα στοιχεία που μπορούν να «τραγουδηθούν», επειδή επιτρέπουν αλλαγές στο ύψος της φωνής. Τόνος της λέξης στην αρχαιότητα είναι επομένως το υψηλό ύψος, η κορύφωση που υπάρχει σε µία και μοναδική συλλαβή της λέξης. Όλες οι υπόλοιπες συλλαβές έχουν χαμηλό ύψος που σημαίνει απλά απουσία του υψηλού. Γι' αυτό το λόγο το υψηλό ονομαζόταν κύριος τόνος (ύψος µε την κύρια σημασία της λέξης), ενώ το χαμηλό ονομαζόταν συλλαβικός τόνος. Τέλος, ο επιτονισμός δείχνει πώς ανεβοκατεβαίνει η φωνή ενός φυσικού ομιλητή όταν μιλά και παράγει ολόκληρες προτάσεις. Το ανεβοκατέβασμα της φωνής μοιάζει με τη μελωδία ενός τραγουδιού, η οποία δεν εξαρτάται από τα λόγια του τραγουδιού, αλλά μπορεί να σταθεί κι από μόνη της (Παπαζαχαρίου 2012, Access at 15/05/2021). 
Οι τονικές διαφορές δε σημειώνονταν στις αρχαίες επιγραφές, εκτός κι αν περιείχαν μουσικά αποσπάσματα. Στις μουσικές επιγραφές όμως, όπως για παράδειγμα στην επιγραφή των Δελφών (τέλη 2ου αι. π.Χ.), εμφανίζεται η τάση να συμφωνεί η μουσική µε τα μελωδικά σχήματα του λόγου (D'Angour 2016: 428-443). Το ίδιο ισχύει και για το επιτάφιο άσμα του Σείκιλου (τέλη 2ου αι. π.Χ.) που σώθηκε σε καλύτερη κατάσταση από οποιοδήποτε άλλο μουσικό απόσπασμά µε ακέραιη τη σημειογραφία του. Μόνο σε τέτοια κείμενα σημειώνεται η συλλαβή στην οποία θα ανέβαινε η φωνή, ώστε να τραγουδηθεί σε υψηλότερη νότα από οποιαδήποτε άλλη συλλαβή της λέξης. Στις υπόλοιπες επιγραφές δεν υπάρχει δήλωση του τόνου: οι φυσικοί ομιλητές της γλώσσας ήξεραν τη φύση και τη θέση του, εφόσον ήταν μέρος της καθημερινής τους ομιλίας κι επομένως δε χρειαζόταν να δηλωθεί στη γραφή (Allen 1987: 147-148). Μελετώντας τον Αριστόξενο, τον Αριστείδη και τον Αλύπιο, ο καθηγητής D' Angour κατέληξε στο συμπέρασμα πως υπήρχαν δύο αρχαία μουσικά συστήματα, ένα για τα όργανα κι ένα για τη φωνή. Το πρώτο χρησιμοποιούσε σύμβολα υπόδειξης παραλλαγών για το φράξιμο των οπών του αυλού και το δεύτερο φωνητικά σύμβολα, δηλαδή απλώς το ελληνικό αλφάβητο. Όσο πιο ψηλά στο αλφάβητο, τόσο ψηλότερος κι ο μουσικός τόνος, έτσι ώστε το Α ή το Γ να αντιπροσωπεύουν πιο ψηλές νότες από ότι το Σ ή το Φ. Σε αντίθεση με το σύγχρονο σύστημα, όπου κάθε αλφαβητικό γράμμα υποδηλώνει έναν τόνο (C D E κλπ.), στην αρχαία μουσική σημειογραφία τρία γράμματα (πχ ΑΒΓ) συνιστούν παραλλαγές μέσα σε ένα ολόκληρο τονικό διάστημα.

### Μέτρο – Στίχος
Οι ρίζες της αρχαίας ελληνικής μετρικής χάνονται μες στο χρόνο με 1ο θεωρητικό της μετρικής στην αρχαία Ελλάδα να θεωρείται ο Δάμωνας (Lesky 1964: 433-435), που σ' ένα σύγγραμμά του ανέλυσε τα επιμέρους μέτρα. Η θεμελιώδης επίσημη διάκριση μεταξύ της ποίησης κι όλων των άλλων μορφών λογοτεχνικής τέχνης βασίζεται στη σύνθεσή τους από γραμμές. Και για να μετρηθεί το μήκος μιας γραμμής στην ποίηση μετρώνται οι συλλαβές (MIT 2021, 543-544). Το μέτρο είναι η μικρότερη μονάδα (ομάδα μακρών και βραχειών συλλαβών) από την οποία, με την κανονική επανάληψή της, μπορεί να αποτελείται ένας στίχος. Οι στίχοι των αρχαίων ελληνικών ποιημάτων διακρίνονται σε δύο κατηγορίες. Τους απαγγελλόμενους στίχους, οι οποίοι είναι κατασκευασμένοι κατά μέτρον κι ανάλογα με τον αριθμό των μέτρων που περιέχουν διακρίνονται σε δίμετρους, τρίμετρους, τετράμετρους, πεντάμετρους, εξάμετρους και τους αδόμενους ή λυρικούς, οι οποίοι δεν είναι κατασκευασμένοι κατά μέτρον. 
Τα βασικότερα μέτρα της Αρχαίας Ελληνικής Μετρικής είναι τα εξής ακόλουθα:

### Δακτυλικό εξάμετρο
Είναι ο παλαιότερος αρχαίος ελληνικός στίχος κι αυτός της αρχαίας ελληνικής ποίησης (ηρωικής και διδακτικής) (West 1987: 19). Αργότερα χρησιμοποιήθηκε κι από τη φιλοσοφία, την ιστορία και τη βουκολική ποίηση. Ο δακτυλικός εξάμετρος στίχος αποτελείται από έξι δακτύλους (―U U). Οι δύο βραχείες συλλαβές του δακτύλου («δισύλλαβο δίλογο») συχνά αντικαθίστανται από μία μακρά συλλαβή («μονοσύλλαβο δίλογο»:― ― = σπονδείος). 
### Ιαμβικό τρίμετρο
Από τους παλαιότερους ποιητές που έγραψαν σε ιαμβικό τρίμετρο ήταν ο Σημονίδης ο Πάριος. Επίσης, γνωστοί ιαμβογράφοι ήταν ο Αρχίλοχος ο Αμοργίνος κι ο Ιππώνακτας ο Εφέσιος. Αργότερα χρησιμοποιήθηκε για τα διαλογικά μέρη της τραγωδίας και της κωμωδίας. Ο ιαμβικός τρίμετρος στίχος αποτελείται από τρία ιαμβικά μέτρα (West 1987: 24). Η τελευταία συλλαβή μπορεί να είναι είτε μακρόχρονη είτε βραχύχρονη (για το μέτρο όμως υπολογίζεται μακρόχρονη).  
### Καταληκτικό τροχαϊκό τετράμετρο
Χρησιμοποιείται κυρίως στην τραγωδία (West 1987: 28). Σε καταληκτικούς τετράμετρους είχαν γράψει την ποίησή τους ο Αρχίλοχος κι ο Σόλων. Αποτελείται από τέσσερα τροχαϊκά μέτρα(―U ―X), που το τελευταίο είναι συντομευμένο κατά την τελευταία του συλλαβή.
### Καταληκτικό αναπαιστικό τετράμετρο
Συναντάται κυρίως στα διαλογικά μέρη της κωμωδίας (West 1987: 29).

## Μουσικά όργανα
Όπως αναφέρεται στο άρθρο *‘‘How did ancient Greek music sound?’’* στην ιστοσελίδα του BBC από τον Armand D’ Angour, "τα αρχαία ελληνικά όργανα είναι γνωστά από διάφορες περιγραφές, τοιχογραφίες, αγγεία κι αρχαιολογικά ευρήματα, τα οποία μας επιτρέπουν να καθορίσουμε τα ηχοχρώματα και το εύρος της νότας που παράγεται" (D'Angour 2013, Access 05/06/2021). Σε πολλές αναφορές σε αρχαία γραπτά κείμενα περιγράφεται ο ήχος των οργάνων κι οι περιπτώσεις κατά τις οποίες χρησιμοποιείτο το όργανο, καθώς κι η επίδρασή του στους ανθρώπους (Ιάμβλιχος 2001: 112). Παρέχονται επίσης, άφθονες λεπτομέρειες σχετικά με τις νότες, τις κλίμακες και τα όργανα που χρησιμοποιούνταν, όπως η κιθάρα, η λύρα κι ο δίαυλος (Landels 2002: 24-69). Ο δίαυλος, αποτελούνταν από δύο αυλούς, ο ένας εκ των οποίων έπαιζε τη μελωδία κι ο άλλος τη συνοδεία. Παίζονταν ταυτόχρονα από έναν μόνο ερμηνευτή, ώστε να ακούγεται σαν δύο ισχυροί οξύαυλοι (όμποε). Ήταν ένα από τα πιο δημοφιλή όργανα στην αρχαία Ελλάδα από τον 7ο αι. π.Χ., υιοθετήθηκε από τους Ρωμαίους (που το ονόμαζαν tibia) και παιζόταν επί αιώνες. Σώζονται περίπου 20 δίαυλοι σε μουσεία, σε διαφορετικούς βαθμούς διατήρησης. Μεταξύ άλλων μουσικών οργάνων ήταν οι λύρες διαφόρων ειδών, καθώς κι άλλα έγχορδα, όπως άρπες και λαουτοειδή. Τέλος και μια σειρά κρουστών, όπως τύμπανα και κρόταλα, τα οποία μοιάζουν με τις σημερινές καστανιέτες.

## Μεθοδολογία 
Πολλοί θεωρούν τον ήχο της αρχαίας ελληνικής μουσικής μια χαμένη τέχνη. Ωστόσο, η αρχαία ελληνική μετρική, όπως παρουσιάστηκε ήδη, είναι ακριβής και βασίζεται στη γλώσσα, σε συνδυασμό με τους ρυθμούς, τα όργανα και τις μελωδίες. Η βάση λοιπόν για την προσπάθεια ανοικοδόμησης αρχαίων μουσικών κομματιών είναι η μελέτη της. Η αναπαραγωγή της μουσικής μέσω των αρχαίων κειμένων κι ευρημάτων αποτέλεσε αντικείμενο έρευνας πολλών επιστημόνων κι ένας από αυτούς είναι ο Armand D’Angour (D'Angour 2016, 428-443), αναπληρωτής καθηγητής κλασικής φιλολογίας στο Πανεπιστήμιο της Οξφόρδης στην Αγγλία. Επέλεξε το αρχαιότερο μουσικά σημειογραφημένο κομμάτι, από την τραγωδία του Ευριπίδη «Ορέστης», που χρονολογείται περίπου στο 300 π.Χ., αλλά έχει μουσική από το 408 π.Χ., όταν η τραγωδία παρουσιάστηκε στην Αθήνα. Παραθέτοντας τα στάδια της προσπάθειας που πραγματοποίησε για την «αναβίωσή» του, εξετάζεται το κατά πόσο είναι εφικτή η αναπαραγωγή της αρχαίας ελληνικής μουσικής στις μέρες μας. Μέσα από τη μελέτη του συγκεκριμένου αρχαίου εγγράφου και την μουσική αναπαραγωγή του γεννώνται διάφορα ερωτήματα. Τι είδους μουσικά σύμβολα χρησιμοποιούσαν οι αρχαίοι Έλληνες και πώς ακουγόταν οι ήχοι των οργάνων; Θα μπορούσε κανείς να ανιχνεύσει ομοιότητες με τη δυτική κλασική μουσική κι υπήρξε ελληνική επίδραση;

## Αποτελέσματα
Ο Armand D' Angour από το 2012 επικεντρώθηκε στην ανοικοδόμηση των ήχων της αρχαίας ελληνικής μουσικής μέσω της υποτροφίας που του δόθηκε από τη Βρετανική Ακαδημία, με σκοπό να διερευνήσει τον τρόπο με τον οποίο η μουσική αλληλοεπιδρά με ποιητικά κείμενα στην αρχαία Ελλάδα (D'Angour 2013). Η ανάλυση του στίχου, του μέτρου και του ρυθμού, τα οποία δίνουν την εσωτερική ζωή, τον σκελετό του ποιήματος, συνέβαλλαν στην ποιητική κατανόηση. Οι κύριες πηγές για τη μελωδία ήταν τα περίπου 60 σημειογραφημένα κομμάτια, τα οποία έχουν δημοσιευτεί και μεταγραφεί στη συλλογή κειμένων αρχαίας ελληνικής μουσικής *«Documents of Ancient Greek Music by Pöhlmann and West»* (2001). Οι πηγές για την κατανόηση της μουσικής γραφής είναι του Αλύπιου (περίπου 5ος αι. μΧ), για τον ρυθμό η ανάλυση του μέτρου, για τα μουσικά όργανα τα αποκατεστημένα υπολείμματα αυλών κι οι αναδημιουργίες λυρών και κιθαρών βασισμένων σε αγγειογραφίες. Οι πηγές για τη θεωρία είναι η ογκώδης βιβλιογραφία αρχαίων κειμένων, μεταξύ των οποίων του Πλάτωνα, του Αριστόξενου, του Πτολεμαίου και του Αριστείδη του Κοϊντιλιανού. Η ανασύσταση του κομματιού του «Ορέστη» του Ευριπίδη, που διατηρήθηκε σε πάπυρο, ήταν καταλυτική για το πρόγραμμα κι η εκτέλεσή του, παρουσιάστηκε από χορωδία κι έναν αυλητή στο Μουσείο Ashmolean της Οξφόρδης, τον Ιούλιο του 2017 (D'Angour 2017a), μαζί με άλλους αρχαίους ρυθμούς που αναδημιουργήθηκαν, όπως τον Δελφικό Παιάνα του Αθηναίου (127 π.Χ.). Στην «αναβίωση» του χορικού χρησιμοποιήθηκε δίαυλος (D'Angour 2017b), ο οποίος ανακατασκευάστηκε με τη βοήθεια ενός καλοδιατηρημένου πρωτότυπου οργάνου που βρίσκεται στο Λούβρο, από εξειδικευμένους τεχνίτες κι ερευνητές που σχετίζονται με την Ευρωπαϊκή Αρχαιολογική Μουσική Μελέτη, όπως ο Robin Howell. Οι δύο αυλοί ήταν ρυθμισμένοι διαφορετικά και παίζονταν από έμπειρο αυλητή συγχρόνως, τον Barnaby Brown, έτσι ώστε το τελικό άκουσμα να μοιάζει περισσότερο ως ορχηστρικό παρά σαν να προέρχεται από ένα και μόνο όργανο. Η συμμετοχή κι άλλων έμπειρων μουσικών, όπως ο Callum Armstrong κι ο Stefan Hagel στην κιθάρα, παρείχε μια αξιόπιστη καθοδήγηση για το τονικό φάσμα της αρχαίας μουσικής (το ύψος και το βάθος), καθώς και για την οξύτητα, τα ηχοχρώματα και το κούρδισμα των οργάνων. 
Στην απόδοσή του, ο καθηγητής υποστηρίζει πως υπήρχαν ερμηνευτικές δυσκολίες εξαιτίας της χρήσης των μικρότερων του ημιτονίου διαστημάτων, τα οποία φαίνεται να υποδηλώνουν μια άγνωστη μελωδική ευαισθησία. Η δυτική μουσική λειτουργεί με ολόκληρους τόνους κι ημιτόνια κι η χρήση οποιουδήποτε μικρότερου διαστήματος ακούγεται στα αυτιά μας σαν να είναι εκτός τόνου. Το κείμενο αποδόθηκε με γρήγορο ρυθμό, όπως υποδεικνύεται από το μέτρο κι από το περιεχόμενο των λέξεων της χορωδίας, καθώς είναι γραμμένο σ' ένα μέτρο που λέγεται δόχμιος - πεντασύλλαβο μέτρο (U - - U -) με άτονη, δύο τονισμένες, άτονη και τονισμένη συλλαβή (West 1987: 57), το οποίο είχε «νεύρο» και ζωηράδα. 
Το 2017 βραβεύτηκε από την Αντι-Καγκελάριο του Πανεπιστημίου της Οξφόρδης Louise Richardson για τη συμμετοχή του στις έρευνες (Humanities 2017), οι οποίες έχουν αναγνωριστεί για την αντιστροφή προηγούμενων υποθέσεων. Μέσα από τις μελέτες του σε σχέση με την αρχαία ελληνική μουσική κατόρθωσε να αποδείξει τον συναισθηματικό συμβολισμό και την τονική βάση της ελληνικής μουσικής της Κλασικής περιόδου και να επιβεβαιώσει την πιθανή σύνδεσή της με πολύ αργότερα ευρωπαϊκές μουσικές παραδόσεις (D'Angour 2018). Για την αναδημιουργία λοιπόν της αρχαίας ελληνικής μουσικής υπήρξε μια σφαιρική μελέτη του αποσπάσματος και των πηγών τα οποία αφορούσαν το μέτρο, τα μουσικά όργανα και τη σημειογραφία κι αποτέλεσαν τον αρωγό για την όσο το δυνατόν πιο πιστή απόδοση του χορικού κι αναπαραγωγή των ήχων.

## Συζήτηση
Μέσα από αυτή τη μελέτη και την ανάλυση της έρευνας του καθηγητή Armand D’ Angour, συμπεραίνουμε πως η αρχαία ελληνική ποίηση είναι γραμμένη σε στίχους, σε σειρές λέξεων, που έχουν ρυθμό και μέτρο. Οι συλλαβές των ποιημάτων κυλούν με έναν ορισμένο τρόπο, ώστε να παρουσιάζουν στο αυτί ένα ευχάριστο αποτέλεσμα. Η συστηματική έρευνα των πηγών που έχουν διασωθεί κι η οποία πραγματοποιήθηκε στην περίπτωση της συγκεκριμένης αναπαραγωγής, αποτελούν τη βάση πάνω στην οποία καλούνται να εργαστούν όλοι όσοι επιθυμούν να ανοικοδομήσουν τους αρχαίους ήχους. Μέσα από την ανακατασκευή κι εκτέλεση της αρχαίας ελληνικής μουσικής, αποδεικνύεται όχι μόνο πως δεν έχει χαθεί, αλλά κι ότι οι επιδράσεις της φτάνουν ως τη δυτική κλασική μουσική. Η μουσική του κομματιού του «Ορέστη» του Ευριπίδη, βασίστηκε σε τονικά κέντρα τα οποία δεν ήταν ξένα στη δυτική μουσική. Η ανοικοδόμησή του έφερε στην επιφάνεια κι άλλα στοιχεία αυτής της μουσικής που σχετίζονται πολιτιστικά με τη μεταγενέστερη δυτική, όπως η χρήση μιας φθίνουσας μουσικής φράσης που αναπαριστά τη θλίψη. Αυτή η διαπίστωση αποδεικνύει τη σύνδεση της αρχαίας ελληνικής μουσικής, την οποία πήρε η ρωμαϊκή αυτοκρατορία και με τη σειρά της κληροδότησε τη μουσική του Μεσαίωνα, τόσο στο βυζαντινό όσο και στο γρηγοριανό μέλος, με την ευρωπαϊκή μουσική παράδοση. 

> Ένα ποίημα δεν είναι μόνο γέννημα ιδέας και πάθους, είναι και κατόρθωμα ενός δουλευτή, που με το γλωσσικό υλικό το πλάθει και το χτίζει, που με τη γλώσσα κάνει το στίχο (Παλαμάς 1912: 459-60), 

αυτή η παλαμική παρατήρηση έρχεται να συμφωνήσει με αυτή των εκδοτών του συλλογικού τόμου *Linguistic Perspectives on Literature (1980):* 

> Language is much more than the incidental medium of literature; it is also a shaping and finishing instrument, a primary building material (Ching, Haley, and Lunsford 2014: 3).


## Βιβλιογραφία

Allen, William Sidney. 1987. Vox Graeca. *Η προφορά της ελληνικής την κλασική εποχή [Vox Graeca. The Pronunciation of Classical Greek].* Translated by Μ. Karali & G. M. Parassoglou (transl.). 1st ed. 2000, 1st repr. 2003 ed: Cambridge University Press.

Beardsley, Monroe C. 1989. *Ιστορία των αισθητικών θεωριών: από την κλασική αρχαιότητα μέχρι σήμερα.*

Ching, Marvin KL, Michael C Haley, and Ronald F Lunsford. 2014. *Linguistic Perspectives on Literature (RLE Linguistics C: Applied Linguistics)*: Routledge.

D'Angour, Armand. 2013. *"How did ancient Greek music sound?"* Accessed 05/06/2021. https://www.bbc.com/news/business-24611454.

D'Angour, Armand. 2016. *"Euripides and the Sound of Music." In A Companion to Euripides*, 428-443.

D'Angour, Armand. 2017a. *"Euripides Orestes Chorus: Κείμενο 8."* https://www.armand-dangour.com/wp-content/uploads/2011/11/Orestes-Chorus-Score.pdf.

D'Angour, Armand. 2017b. *"Rediscovering Ancient Greek Music"* Accessed 08/05/2021. https://www.youtube.com/watch?v=4hOK7bU0S1Y&t=158s&ab_channel=ArmandD%27Angour.

D'Angour, Armand. 2018. *"Ancient Greek music: now we finally know what it sounded like."* Accessed 05/06/2021. https://theconversation.com/ancient-greek-music-now-we-finally-know-what-it-sounded-like-99895.

Gibson, Sophie. 2014. *Aristoxenus of Tarentum and the Birth of Musicology*: Routledge.

Herodianus, Aelius. 1867. *Herodiani Technici reliquiae: Praefationem et Herodiani prosodiam catholicam continens.* Vol. 1: BG Teubneri.

Humanities, The Oxford Research Centre in the. 2017. *"Ancient Greek Music: hearing long lost sounds again wins University Public Engagement Award."* https://torch.ox.ac.uk/article/ancient-greek-music-hearing-long-lost-sounds-again-wins-university-0.

Landels, John G. 2002. *Music in ancient Greece and Rome*: Routledge.

Lesky, Albin. 1964. *ΙΣΤΟΡΙΑ ΤΗΣ ΑΡΧΑΙΑΣ ΕΛΛΗΝΙΚΗΣ ΛΟΓΟΤΕΧΝΙΑΣ.* Θεσσαλονίκη.

MIT, Infinite. 2021. *"Soft Machine—Architecture Machine Group (1984)."* https://infinite.mit.edu/video/soft-machine%E2%80%94architecture-machine-group-1984.

Phillips, Tom, and Armand D'Angour. 2018. *Music, Text, and Culture in Ancient Greece*: Oxford University Press.

Pindarus. 1821. *Pindari opera: Quae supersunt. Textum in genuina metra restituit... annotationem criticam scholia integra interpretationem Latinam commentarium perpetuum et indices adiecit*: Weigel.

Pöhlmann, Egert, and Martin Litchfield West. 2001. *Documents of ancient Greek music: the extant melodies and fragments*: Oxford University Press.

Saussure, Ferdinand De. 1979. *ΜΑΘΗΜΑΤΑ ΓΕΝΙΚΗΣ ΓΛΩΣΣΟΛΟΓΙΑΣ, ΦΙΛΟΣΟΦΙΑ - ΠΗΓΕΣ*: ΠΑΠΑΖΗΣΗΣ.

Valéry, Paul. 1957. *´ Œuvres de Paul Valéry ´.* Paris.

West, Martin Litchfield. 1987. *Introduction to Greek metre*: Clarendon Press.

Βελουδής, Γιώργος. 1994. *Γραμματολογία. Θεωρία Λογοτεχνίας.* Αθήνα: Δωδώνη.

Ιάμβλιχος. 2001. *«ΠΕΡΙ ΤΟΥ ΠΥΘΑΓΟΡΙΚΟΥ ΒΙΟΥ».* Edited by Αλέξιος Α. Πέτρου: ΖΗΤΡΟΣ.

Καζάζης, Νεοκλής. 1998. *ΣΥΜΠΛΗΡΩΜΑΤΙΚΟ ΚΕΦΑΛΑΙΟ ΣΤΟ ΒΙΒΛΙΟ ΑΡΧΑΙΑ ΕΛΛΗΝΙΚΗ ΜΕΤΡΙΚΗ "ΣΥΝΑΓΩΓΗ ΜΕΛΕΤΩΝ - ΒΑΣΙΚΕΣ ΕΝΝΟΙΕΣ ΜΕΤΡΙΚΗΣ (ΜΕΤΡΟ, ΣΤΙΧΟΣ, ΠΕΡΙΟΔΟΣ, ΣΤΡΟΦΗ, ΤΟΜΗ ΚΑΙ ΔΙΑΙΡΕΣΗ, ΖΕΥΓΜΑΤΑ, ΠΡΟΣΩΔΙΑ)".* ΘΕΣΣΑΛΟΝΙΚΗ: Βάνιας.

Μπόρχες, Χόρχε Λουίς. 2006. *«Η τέχνη του στίχου».* Επιμέλεια: Calin-Andrei Mihailescu. Μετάφραση: Μαρία Τόμπρου.: Πανεπιστημιακές Εκδόσεις Κρήτης.

Παλαμάς, Κωστής. 1912. *ΑΠΑΝΤΑ Ι* Επιμέλεια:	ΚΑΣΙΝΗΣ Γ. ΚΩΝΣΤΑΝΤΙΝΟΣ.

Παπαζαχαρίου, Δημήτρης. 2012. *"Ψηφίδες για την ελληνική γλώσσα, ''Γλωσσάρι όρων γλωσσολογίας που χρησιμοποιούνται στα σχολικά εγχειρίδια''."* Accessed 15/05/2021. https://www.greek-language.gr/digitalResources/modern_greek/tools/lexica/glossology_edu/lemma.html?id=83&ur=0.

Φιλιππίδης, Σταμάτης. 1993. *"Η θεωρία του ρυθμικού πεζού λόγου και η τυποποίηση της κριτικής στην αρχαιότητα."*  Ariadne 6:147-173.
